---
title: Corona tider - i Spania.
layout: post
comments: True
---

Det er Corona-tider. Jeg sitter i epidemi-husarrest på Gran Canaria.
Spania er hardt truffet - og restriksjonene sterke og strenge.
"Quedate en Casa" heter det her: "Bli Hjemme" på godt norsk.
På noen få uker har verden blitt 'snudd på hodet' - det som var komplett
utenkelig i februar er blitt hverdagen i april: Hele befolningen innelåst,
politiet patruljerer gatene og jager deg hjem. Strendene folketomme og
avsperret. All virksomhet unntatt sykehus og såkalt 'samfunnskritsiske' stoppet.
Slik har det vært i 6 uker nå - og vil nok pågå i minst 6 uker til, kun med
noen små forsiktige 'lettelser' her i Spania.
En kan gjøre seg mange betraktninger om det som har skjedd - store og små.
Her kommer noen.

### Regler

Det er vanskelig å lage regler. Kanskje verre her i Spania enn i 'lille' Norge.
Spania er sterkt sentralisert (Arven etter Franco?). Provinsene kalles 'autonome',
men det synes å være mest i navnet - de kan nok foreslå ting, men Madrid bestemmer.
Og Madrid lager ensartede regler for hele landet.
Corona-viruset har slått spesielt hardt til i Madrid - så da blir det strenge restriksjoner,
ikke bare i Madrid, men overalt.
Og når Madrid har bestemt, er det bare å adlyde - en regel er en regel og skal overholdes.
Tolkningen er ikke opp til den enkelte, den står Politiet for - og det er ikke få bøter
som har blitt ilagt. 'Formildende omstendigheter' synes å være et ukjent begrep.
En mann i Las Palmas fikk 700 euro i bot for å ha besøkt forloveden i et annet hus.
Ikke lov å gå ut hvis du ikke skal handle mat eller medisener eller i banken.
Ikke lov å drive sport. Hugi - som alltid holder god fart (fra tiden med hund) -
ble stoppet på vei til butikken - hun jogget, det er å drive sport, noe som ikke er tillatt!
Ikke forsøk å diskutere hensikten med regelen med Politiet - da blir det dobbelt bot.
Det er ikke lov å ta en ('sportslig') omvei til butikken, slik vi forsøkte de første dagene.
Vi har en liten rute 'over fjellet' som vi normalt går for å gjøre en 'norsk tur' ut av
handlingen. 'Mindre folk, mindre virus enn nede på fortauet', tenkte vi. Men da kommer
de rop fra en mann med hund oppe fra den andre dalsiden - 'Ikke tillatt å gå tur i fjellet'.
Andre naboer i området hadde sett oss da vi gikk ut- og truet med å melde oss til Politiet
da vi kom tilbake. På turen hadde vi ikke møtt et eneste annet menneske, så smittefaren
var ikke-eksisterende, men en regel er en regel! Angivervilligheten - og Politi-frykten
her i Spania er slående - og svært unorsk. Det er vel nok en arv fra Francotiden.
Spanjolene har jo aldri tatt er oppgjør med fascistene - alt ble skuffet under teppet
i 1975 og borgerkrigen er fortsatt et åpent sår.

### Dødeligheten

Overdødeligheten i Madrid er enorm - i Mars 2.5 ganger normalen - 10400 døde per uke i mars,
mot 4000 samme periode tidligere år.
Klart det skremmer - og politikken har litt karakter av panikk - 'vi vet ikke om det virker,
men vi gjør alt som er mulig'. Det overraskende er hvor mye kommandoøkonomi som faktisk er
mulig. Politisk Styring er fortsatt mulig - hvem skulle trodd det etter 40 år med det hellige
'Markedet' som svar på alle problemer!
Hvorfor er dødeligheten i Madrid så mye høyere enn andre steder?
Jeg har to hypoteser: 1) Dårlige vilkår for helsearbeidere og 2) Luftforurensninger.
I Norge blir helsearbeidere som føler seg sykebedt om å holde seg hjemme.
I Spania går du på jobb - også i helsevesenet, selv om du føler deg 'litt syk' -
du har ikke råd til å være borte fra jobben - så får heller smitten du måtte ha spre
seg til andre. Hver fjerde/femte coronasmittet i Spania er en helsearbeider.
Madrid er sterkt forurenset, særlig i vinterhalvåret. Tidligere Byråd har forsøkt å legge
brems på biltrafikken, men nåværende Byråd (fra høyrepartiet PP) har opphevet dem igjen.
Nå kommer straffen for dette med Coronaen. Det samme synes å gjøre seg gjeldende i Italia,
Lombardia er særlig hardt Coronarammet - og forurenset.
Foreløpig forskning har pekt på to kanaler: Folk som har levd over lang tid i sterkt
forurenset luft får svekket lungene og er mindre motstandsdyktige.
Det andre er at viruset fester seg på mikroskopiske partikler og slik spres effektivt over
store områder - det hjelper lite å holde 'sosial avstand' når viruset reiser med vinden!

